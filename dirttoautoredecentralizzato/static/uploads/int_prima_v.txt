
Il lavoro di tesi si propone di affrontare, attraverso uno scenario specifico che verrà a breve presentato, lo studio di applicazioni della blockchain ethereum in ambiti fino ad adesso strutturati su un’architettura web2.0. L’obiettivo è illustrare, tramite la soluzione proposta, come utilizzando le tecnologie decentralizzate si possano realizzare applicazioni che tutelino la proprietà sui dati e il digital agreement. Questo tema è di particolare rilevanza poiché il riconoscimento universale del possesso e dei diritti esercitabili sulle informazioni permette di realizzare un ecosistema dove l’utente ha piena fiducia nei servizi e in cui viene tutelato da dinamiche fraudolente. Fino all’avvento della blockchain  l’autorità  sui propri  dati veniva delegata a strutture centralizzate le quali però non offrono completa garanzia all’utente in termini di tracciabilità, diritto alla privacy , possesso delle informazioni e un qualsiasi esercizio sulle stesse. Con l’introduzione delle Distributed Ledger Technologies è stata proposta un’alternativa a questo sistema che fa del suo essere decentralizzata una qualità caratterizzante e un punto di forza. Gli agenti sono gli utenti soltanto e non vi sono mediatori sulle transazioni e viene così ridotta l’asimmetria informativa tra le entità. Altro aspetto notevole, soprattutto per il framework ethereum è quello di responsabilità economica. Ogni interazione con la blockchain ha un costo economico che dev’essere corrisposto dall’utente. E’ chiaro quindi che esso agisce secondo volontà e responsabilità , disposto a pagare un prezzo per le sue azioni. Le transazioni sono inoltre registrate in maniera immutabile e questo le rende trasparenti e completamente tracciabili, in altre parole non è possibile annullare o alterare azioni già eseguite. Il consenso universale sulla blockchain ne rinforza la fiducia quanto più la rete è numerosa e diversificata.
Si è scelto di applicare quanto appena descritto per implementare un sistema che gestisca il diritto d’autore su testi scritti , creando una piattaforma decentralizzata (DApp) che offra tutela della proprietà intellettuale e consenta di distribuire tramite licenza le proprie opere. I dati generati dai singoli autori sono venduti e resi disponibili anche a soggetti terzi non diversamente da quanto accade con gli open data; lo scopo qui proposto è studiare le logiche e i meccanismi per cui questa soluzione si differenzia dai sistemi centralizzati che oggigiorno sono utilizzati per la maggiore. 
Verranno implementati dei contratti intelligenti che gesticano le operazioni di deposito dei testi e acquisto delle licenze e si costruirà un portale web che faciliti l’interazione con quest’ultimi. Tutte le chiamate ai contratti saranno effettuate dagli utenti  tramite l’utilizzo di Metamask, un wallet crypto che svolge il ruolo di gateway per la blockchain. Metamask funziona come estensione del browser web e dà la possibilità all’utente di confermare transazioni e interagire con i contratti intelligenti. Il suo funzionamento verrà meglio delineato nel capitolo successivo in cui si andrà ad approfondire dal punto di vista tecnico le infrastrutture alla base dello studio, con particolare attenzione al sistema ethereum e al funzionamento degli smart contracts. Successivamente il capitolo 3 prevederà un’analisi dello scenario proposto, meglio definendo i requisiti del progetto e svolgendo un studio dello stato dell’arte attuale. Concluso questo verrà presentato un capitolo che tratti della soluzione proposta, partendo dagli aspetti di architettura per poi  approfondire tutti gli strumenti implementativi utilizzati. Gli ultimi due capitoli saranno dedicati allo studio delle performance, osservando possibili soluzioni per la scalabilità e per implementazioni future e in ultimo trattando le conclusioni del lavoro svolto.


